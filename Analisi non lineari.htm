
<!doctype HTML public "-//W3C//DTD HTML 4.0 Frameset//EN">
<html>
<head>
<meta http-equiv="Content-Type" content="text/html; charset=windows-1252">




 <meta name="generator" content="Adobe RoboHelp 2015">
<title>Analisi non lineari</title>
<link rel="StyleSheet" href="../ModeSt.css" type="text/css">
<style title="hcp" type="text/css">
<!--
span.hcp1 { font-weight:bold; }
-->
</style>
</head>

<body>
<script type="text/javascript" src="../ehlpdhtm.js" language="JavaScript1.2"></script>

<h1>Analisi non lineari</h1>
<p>Quando la risposta di una struttura non è una funzione lineare dei carichi 
 applicati, o si pensa che possa non esserlo, è necessaria un'analisi non 
 lineare.</p>
<p>Il comportamento non lineare di una struttura può essere dovuto a non 
 linearità geometriche, di materiale o di condizioni al contorno o ad una 
 combinazione di tutti questi ed altri fattori.</p>
<p>Fra le non linearità geometriche citiamo ad esempio la dipendenza degli 
 effetti dalle deformazioni, detta in genere effetto P-delta, o l'effetto 
 delle grandi deformazioni, il cambiamento della risposta strutturale dovuto 
 al cambiamento della geometria e all'orientamento degli elementi strutturali.</p>
<p>I materiali possono a loro volta avere un comportamento elasto-plastico 
 o fragile, ed i vincoli esterni o interni posso rappresentare problemi 
 di contatto, viscosità, ecc.</p>
<p>In una analisi non lineare il principio di sovrapposizione degli effetti 
 non è applicabile. In altre parole, il risultato di differenti situazioni 
 di carico non può esser scalato, fattorizzato o combinato come si fa normalmente 
 nelle analisi lineari.</p>
<p>Inoltre, nel caso di un problema non lineare, può succedere che ad una 
 specifica situazione di carico corrisponda più di una soluzione, poiché 
 il risultato dipende dalla &quot;storia&quot; del carico. In altre parole 
 una diversa modalità di applicazione dello stesso carico può portare a 
 differenti soluzioni. Quindi, quando si raggiunge una soluzione, questa 
 potrebbe non essere la soluzione che ci si aspettava.</p>
<p>Una conoscenza profonda della natura del problema è spesso necessaria 
 per ottenere una soluzione che sia fisicamente significativa. Il livello 
 di preparazione e l'esperienza dell'autore del modello conta quanto la 
 qualità del programma utilizzato e delle procedure di calcolo.</p>
<p>La tecnica di base per risolvere un problema non lineare è quella di 
 linearizzare le equazioni che lo descrivono esprimendo il vettore totale 
 delle forze per gli elementi come una funzione lineare non tanto dello 
 spostamento finale dei nodi, ma come una funzione lineare dell'incremento 
 degli spostamenti nodali. Viene quindi effettuata una analisi lineare 
 per passi successivi, in cui ogni volta viene ricalcolata la matrice relativa 
 al corrente stato di carico e deformazione, denominata generalmente come 
 &quot;matrice tangente&quot;. Il vettore spostamento viene poi rivalutato 
 usando la soluzione relativa a questa nuova matrice. Questo processo viene 
 ripetuto fino a quando la condizione di equilibrio è soddisfatta o fino 
 a quando successive iterazioni non portano a significative modifiche nella 
 matrice di calcolo.</p>
<p>Questo metodo richiede quindi che il carico esterno totale venga applicato 
 gradualmente in un numero di incrementi sufficientemente piccoli in modo 
 che la risposta del sistema possa essere considerata lineare nell'intervallo 
 fra due incrementi di carico.</p>
<p>La procedura di calcolo si considera terminata quando si raggiunge il 
 carico finale e la deformazione totale della struttura è calcolata come 
 la somma delle deformazioni di ogni incremento di carico o, a seconda 
 dei metodi numerici utilizzati, come deformazione dell'ultimo passo di 
 carico.</p>
<p>ModeSt permette di indicare la sequenza logica di crescita dei carichi, 
 lasciando normalmente al solutore il compito di suddividere in sotto-passi 
 più piccoli la discretizzazione di crescita dei carichi. Restano comunque 
 a disposizione dell'utente delle modalità per descrivere la storia di 
 crescita di carichi sia in modo uniforme ma semplicemente più definito, 
 che in modo completamente personalizzato. Si veda al proposito il capitolo 
 <span class="hcp1"><a href="Tabelle%20delle%20storie%20di%20carico.htm">Tabelle 
 delle storie di carico</a></span>.</p>
<p style="margin-bottom: 0;"><span class="hcp1">Nota</span>: 
 in alcuni casi, alcuni controlli di normativa (spostamenti ai sensi del 
 D.M. 17/01/18, spostamenti relativi ai sensi del D.M. 16/01/96) prevedono 
 l'amplificazione dei soli spostamenti dovuti alle azioni sismiche, mentre 
 le sollecitazioni sono quelle derivanti dal calcolo. In caso di analisi 
 non lineare, non è ovviamente possibile separare i contributi dei diversi 
 carichi e quindi tali amplificazioni non vengono effettuate.</p>
</body>
</html>
