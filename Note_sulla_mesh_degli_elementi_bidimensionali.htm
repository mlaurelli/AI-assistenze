
<!doctype HTML public "-//W3C//DTD HTML 4.0 Frameset//EN">
<html>
<head>
<meta http-equiv="Content-Type" content="text/html; charset=windows-1252">
 <meta name="generator" content="Adobe RoboHelp 2015">
<title>Note sulla mesh degli elementi bidimensionali</title>
<link rel="StyleSheet" href="../ModeSt.css" type="text/css">
</head>

<body>
<script type="text/javascript" src="../ehlpdhtm.js" language="JavaScript1.2"></script>

<h1>Note sulla mesh degli elementi bidimensionali</h1>
<p>Prima di passare ai consigli su come effettuare la mesh degli elementi 
 bidimensionali occorre soffermarsi su alcuni concetti del metodo agli 
 elementi finiti.</p>
<p>Tale metodo consiste nel sostituire il modello continuo della struttura 
 con un modello discreto utilizzando elementi finiti monodimensionali (asta) 
 e bidimensionali. L'operazione di costruzione del modello discreto viene 
 detta modellazione della struttura. Il metodo agli elementi finiti si 
 basa quindi su un'approssimazione e di conseguenza la soluzione non è 
 mai &quot;esatta&quot; in senso analitico e dipende da come il continuo 
 è stato discretizzato. La capacità di approssimare la soluzione teorica, 
 nel senso di avvicinarsi, si dice &quot;convergenza&quot;.</p>
<p>Nel caso di elementi asta la soluzione discretizzata converge a quella 
 analitica, mentre nel caso di elementi bidimensionali la convergenza è 
 influenzata dalla &quot;mesh&quot;, per cui la discretizzazione influisce 
 sulla qualità della soluzione che dipende anche dalla &quot;forma&quot; 
 dell'elemento bidimensionale.</p>
<p>La dimensione della mesh ovviamente è in funzione della grandezza dell'oggetto 
 da discretizzare e dell'approssimazione che si vuole ottenere. La bontà 
 di una meshatura può essere dedotta dal diverso valore assunto dagli sforzi 
 in elementi contigui. Se infatti si ha una forte variazione degli sforzi 
 in elementi contigui vuol dire che la mesh adottata non riesce a cogliere 
 la variazione di sforzo e quindi occorre raffinare la mesh, mentre se 
 le differenze sono contenute significa che si è sufficientemente approssimato 
 il risultato.</p>
<p>Le osservazioni suddette possono spingere ad effettuare subito meshature 
 molto fitte, invece di fare più analisi della stessa struttura con mesh 
 sempre più fitte in modo tale da studiare la convergenza verso un risultato, 
 così da comprendere sia la qualità della mesh adottata sia l'attendibilità 
 dei risultati. Se infatti due mesh di diversa raffinatezza conducono a 
 risultati simili, vuol dire che si è sufficientemente approssimato il 
 risultato.</p>
<p>La qualità dei risultati dipende anche dalla forma dell'elemento bidimensionale 
 che, nel caso di elementi quadrangolari, non deve essere distorta ma deve 
 tendere il più possibile a quella rettangolare con un rapporto fra i lati 
 massimo pari a due. Infatti una forma molto distorta dell'elemento impedisce 
 l'esecuzione del calcolo agli elementi finiti. Facciamo osservare che 
 la presenza di elementi molto distorti viene segnalata anche dal controllo 
 congruenza dati di ModeSt.</p>
<p>Per quanto riguarda gli elementi triangolari, questi non riescono a 
 cogliere le differenze di sforzo. Nonostante la scarsa sensibilità degli 
 elementi triangolari, sono usati per consentire la transizione da zone 
 con mesh molto fitta a zone con mesh molto rada ed in molti casi in cui 
 è praticamente impossibile, principalmente a causa di vincoli di carattere 
 geometrico, utilizzare una mesh costituita esclusivamente da elementi 
 quadrangolari.</p>
<p>Quindi è consigliabile ricorrere a mesh con elementi quanto più possibile 
 quadrangolari ed usare gli elementi triangolari in zone in cui non si 
 hanno elevate differenze di sforzo.</p>
<p>Purtroppo non esistono delle regole precise che possono guidarci nella 
 meshatura degli elementi bidimensionali ma troviamo nella letteratura 
 solo alcune indicazioni su dov'è opportuno infittire la mesh e cioè nei 
 punti in cui si suppone si abbia una concentrazione di tensione (ad esempio 
 lo spigolo di un'apertura, il punto di attacco di un pilastro alla platea, 
 ecc.) oppure nelle zone in cui si vuole effettuare uno studio più dettagliato.</p>
<p>Vogliamo sottolineare che quando si modella un elemento strutturale 
 in cui le tre dimensioni sono equivalenti (elemento cubiforme) l'utilizzo 
 degli elementi bidimensionali è inopportuno.</p>
</body>
</html>
